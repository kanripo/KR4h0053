# -*- mode: mandoku-view; -*-
#+TITLE: 江湖小集
#+DATE: 2015-08-25 00:33:53.493273
#+PROPERTY: ID KR4h0053
#+PROPERTY: BASEEDITION WYG    
#+PROPERTY: JUAN 卷八十一
<pb:KR4h0053_WYG_081-1a>¶
欽定四庫全書¶
　江湖小集巻八十一　　　　宋　陳起　編¶
　　戴復古石屏續集¶
　　　樓上觀山¶
九陌黄塵没馬頭人來人去㡬時休誰家有酒身無事¶
長對青山不下樓¶
　　　林下得月以木隂蔽遮為恨¶
夏日思栽千樹林月明恨不掃繁隂眼前物物皆如此¶
<pb:KR4h0053_WYG_081-1b>¶
世事何能兩遂心¶
　　　越上青店候别楊休文¶
千載江湖共此心老來相見怕分襟手搔白髪望君至¶
車馬不來溪水深¶
　　　衡陽舟中¶
蕭蕭風雨送行舟小泊垂楊古渡頭不忍經行江上路¶
落梅片片是詩愁¶
　　　村景¶
<pb:KR4h0053_WYG_081-2a>¶
簫皷迎神賽社筵藤枝揺曵打鞦韆坐中翁嫗鬢如雪¶
也把山花插滿顛¶
　　　溪上¶
山腰有路穿脩竹溪面無橋渉淺沙夾岸人家小園圃¶
秋風吹老木棉花¶
　　　周子益年八十赴殿¶
七尺漁竿八十翁釣絲輕裊荻花風功名未遂英雄老¶
人道磻溪即箇中¶
<pb:KR4h0053_WYG_081-2b>¶
抛却漁村老釣竿手遮西日上長安青衫著了尋歸路¶
莫過羊裘七里灘¶
　　　觀捕黄雀¶
披綿爭啄晚禾秋决起森然網扼喉一飽等閒輸性命¶
知機萬不及沙鷗¶
　　　九日¶
醉來風㡌半欹斜㡬度他鄉對菊花最苦酒徒星散後¶
見人兒女倍思家¶
<pb:KR4h0053_WYG_081-3a>¶
　　　贑州上清道院呈姚雪篷¶
短墻不碍逺山青無事燒香讀道經時把一杯非好飲¶
客懷宜醉不宜醒¶
　　　無題¶
憶聞春燕語雕梁又聽秋鴻呌斷腸一縷沉煙飛不過¶
兩樓相對立斜陽¶
　　　到南昌呈宋愿父伯仲黄子魯諸丈¶
一秋無便寄平安新雁聲聲報早寒昨夜撿衣開破篋¶
<pb:KR4h0053_WYG_081-3b>¶
去年家信把來看¶
　　　李敷文酌别席上口占¶
客子明朝早問程尊前今夜若為情使君亦恐傷離别¶
不使佳人唱渭城¶
　　　題梅嶺雲封¶
東海邊來南海邊長亭三百路三千飄零到此成何事¶
結得梅花一笑縁¶
　　　緑隂亭自唐時有之到今五百年盧肇二三公¶
<pb:KR4h0053_WYG_081-4a>¶
　　　題詩之後吟聲寂寂久矣亭前古木不存緑隂¶
　　　之名殆成虛設今詩人李賈友作山尉於此寔¶
　　　居此亭公事之暇與江山風景相應接境因人¶
　　　勝見於吟筆多矣友人石屏戴復古訪之相與¶
　　　周旋於亭上題四絶句以記曾來¶
五百年前作此亭亭前古木緑隂清而今古木無存者¶
頼有新亭繫舊名¶
慘慘秋風吹客襟唐人遺迹宋人吟浮雲世事多遭變¶
<pb:KR4h0053_WYG_081-4b>¶
不獨此亭無緑隂¶
逺山横碧一溪清白鳥飛邊落照明吏散庭堦一無事¶
緑隂亭上又詩成¶
政是國家多事秋渝川縣尉亦風流吟詩不廢公家事¶
坐使孟郊輸一籌¶
　　　既别諸故舊獨黄希聲往曲江禀議未回不及¶
　　　語離(二首/)¶
别盡諸君不見君客愁多似海南雲一聲何處離羣鴈¶
<pb:KR4h0053_WYG_081-5a>¶
那向江村靜處聞¶
老年懷抱晚秋天欲去思君重黯然聞道歸來有消息¶
江頭錯認㡬人船¶
　　　寶覺僧房¶
溪近泉聲在井邊月移梅影到牕前水沉烟冷燈花落¶
半夜酒醒人不眠¶
　　　題尹惟曉芙蓉翠羽圖¶
何人妙筆起秋風吹破枝頭爛熳紅翠羽飛來又飛去¶
<pb:KR4h0053_WYG_081-5b>¶
一心祇在蓼花叢¶
　　　廬山馬上¶
青松路逕白雲關有客來尋半日閑十載灞橋驢子上¶
爭如騎馬㸔廬山¶
　　　巾子山翠微閣¶
雙峯直上與天參僧共白雲栖一菴今古詩文吟不盡¶
好山無數滿江南¶
　　　贈饒叔虎(談易論命/多竒中)¶
<pb:KR4h0053_WYG_081-6a>¶
中年多病早衰翁詩不能工枉受窮郊島五行君識否¶
要知我命與渠同¶
　　　湖南漕李革夫被召乃丐歸¶
浪説歸朝歸豫章新君萬栁百花旁何如表奏光明殿¶
乞取東湖作醉鄉¶
軒冕難遮兩鬢華官居雖好不如家一心嬾上朝天馬¶
要趂春風歸種花¶
　　　招山乃詩人劉叔儗故居朱清之得其地清之¶
<pb:KR4h0053_WYG_081-6b>¶
　　　赴南京中道而返就招山卜築不久亦去世(二/首)¶
半路袖回攀桂手一生才遂買山心要知此老風流處¶
來向劉郎吟處尋¶
有錢可買滄浪景無術能還夢幻身一段江山寄愁絶¶
百年不見兩詩人¶
　　　清明傷感¶
客中今日最寒心憶著家山松樹林白石岡頭聞杜宇¶
對他人墓亦沾襟¶
<pb:KR4h0053_WYG_081-7a>¶
　　　寄劉潛夫(時在建康作制幹唐人/詩芳譽香名滿數車)¶
八斗文章用有餘數車聲譽滿江湖今年好獻南郊賦¶
幕府文書有暇無¶
　¶
　¶
　¶
　¶
　¶
<pb:KR4h0053_WYG_081-7b>¶
　¶
　¶
　¶
　¶
　¶
　¶
　¶
　江湖小集巻八十一¶
